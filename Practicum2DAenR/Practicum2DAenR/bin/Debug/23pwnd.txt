<?xml version="1.0"?>
<content>
<site>PWNED</site>
<article>
Het Nederlands elftal is na twee groepswedstrijden al verzekerd van een plek in de achtste finales van het WK. De ploeg van bondscoach Louis van Gaal won woensdag in Porto Alegre zelf van Australië (3-2) en zag wereldkampioen Spanje vervolgens enkele uren later verliezen van Chili (0-2).Daardoor zijn Nederland en Chili met zes punten uit twee wedstrijden al zeker van een vervolg in het toernooi, Spanje en Australië moeten naar huis.In Rio maakten Eduardo Vargas en Charles Aranguiz voor rust de doelpunten voor Chili. Spanje maakte opnieuw geen beste indruk en kwam amper tot kansen. De grootste was vlak na rust voor Sergio Busquets, maar de middenvelder schoot de bal voor een vrijwel leeg doel naast.Oranje begon het WK vrijdag met winst op Spanje (5-1), de Zuid-Amerikanen wonnen toen van Australië (3-1). Op 23 juni strijden Nederland en Chili in São Paulo om de eerste plaats in de groep. Op basis van een beter doelsaldo (+ vijf om + vier) heeft Oranje die momenteel in handen.Als Oranje als eerste eindigt in groep B, speelt het de achtste finale op zondag 29 juni in Fortaleza tegen de nummer twee van groep A. Wanneer het Nederlands elftal als nummer twee van de groep doorgaat, treft het op zaterdag 28 juni in Belo Horizonte de winnaar van groep A met daarin gastland Brazilië. Bij deze twee achtste finales wordt om 13:00 uur afgetrapt. (ANP)
</article>
</content>
