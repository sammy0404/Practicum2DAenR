<?xml version="1.0"?>
<content>
<site>PWNED</site>
<article>
Met een zwaarbevochten zege op Australië is het Nederlands elftal woensdag op de drempel van de achtste finales van het WK beland. Oranje won met 3-2, dankzij de derde treffer op het toernooi van Arjen Robben en Robin van Persie. Memphis Depay bekroonde een geweldige invalbeurt met een assist en het winnende doelpunt. Nederland plaatst zich definitief voor de achtste finales als Spanje woensdagavond niet van Chili wint.Louis van Gaal wilde de flow in het elftal houden, zo vertelde hij vlak voor de aftrap. Daarom koos de bondscoach voor de basisformatie die vrijdag de basis legde voor de ruime zege op Spanje (5-1). Vanuit de dug-out zag de ervaren oefenmeester dat zijn ploeg er maar niet in slaagde het gewenste ritme te vinden.Oranje had het lastig met het fysieke spel van Australië, dat soms aan rugby deed denken. De ploeg slaagde er nauwelijks in de gevreesde spitsen Robben en Van Persie te bereiken. Na 20 minuten besloot Robben zelf meer eens op avontuur te gaan. Hij pikte de bal op rond de middenlijn, schakelde een paar versnellingen hoger en liet doelman Mathew Ryan met een bekeken schot kansloos (1-0).De derde treffer van Robben op het WK bracht niet de gewenste rust in het spel van Nederland. Sterker nog, binnen een minuutje kwam Australië alweer op gelijke hoogte. Tim Cahill nam een bal met zijn linkervoet in een keer uit de lucht en volleerde prachtig raak (1-1). Na de gelijkmaker ontsnapte Oranje toen Mark Bresciano en even later Mile Jedinak alleen voor doelman Jasper Cillessen mochten aanleggen.Van Gaal koos voor een andere tactiek nadat Cahill even voor rust Bruno Martins Indi uit de wedstrijd trapte. De bondscoach bracht met Memphis Depay een extra aanvaller in de ploeg. In het vertrouwde uiterlijk met vleugelspitsen kwam het Nederlands elftal snel op achterstand. Daryl Janmaat kreeg de bal van dichtbij op zijn hand geschoten en de Algerijnse scheidsrechter Djamel Haimoudi wees naar de strafschopstip. Vijf dagen na de Spanjaard Xabi Alonso liet ook Jedinak keeper Cillessen kansloos vanaf 11 meter.Nog geen vier minuten voor de tweede Australische treffer incasseerde Van Persie zijn tweede gele kaart van het toernooi, wat hem de derde groepswedstrijd tegen Chili kost. Misschien daarom legde de aanvoerder wel zo veel gif toen hij na 58 minuten op aangeven van Depay kon uithalen. Snoeihard eindigde het schot in het net (2-2). Tien minuten na de gelijkmaker gaf Depay met een doeltreffend afstandsschot zijn invalbeurt een gouden randje (3-2). (ANP)
</article>
</content>
