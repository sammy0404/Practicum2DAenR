<?xml version="1.0"?>
<content>
<site>PWNED</site>
<article>
Een Chinese miljardair is aan de gulle kant van het bed wakker geworden. Hij heeft namelijk 1.000 armoedige Amerikanen uitgenodigd om met hem te dineren in het beroemde Central Park in New York. Dat schrijft de South China Morning Post woensdag. Chen Guangbiao plaatste maandag een paginagrote advertentie in de New York Times voor het eetfestijn en herhaalde dat woensdag met een halve pagina in de Wall Street Journal. In de advertentie zegt Chen dat hij Amerikanen wil laten zien dat niet alle rijke Chinezen gefocust zijn op het uitgeven van exorbitante hoeveelheden geld aan luxegoederen. Als klap op de vuurpijl kunnen de armlastigen ook genieten van een versie van de liefdadigheidshit We are the world, gezongen door Chen zelf. "Ik wil de boodschap verspreiden in Amerika dat er ook goede filantropisten zijn in China", zei Chen. Hij is ook van plan om alle aanwezigen een rode envelop met 300 dollar te geven. Dat is opvallend, want rode enveloppen zijn in China synoniem met smeergeld. 
</article>
</content>
