<?xml version="1.0"?>
<content>
<site>PWNED</site>
<article>
Stichting Vrienden van de Gay Krant, de stichting waar Henk Krol leiding aan gaf, moet tonnen aan onterecht gekregen subsidie terugbetalen. Dat schrijft het AD donderdag. Het ministerie van Onderwijs vordert de subsidies terug, omdat volstrekt onduidelijk is wat er met het geld gedaan is. Krol en zijn stichting kregen tussen 2008 en 2012 zo'n 300.000 euro aan subsidie om onder andere een digitale ontmoetingsplek voor homoseksuele jongeren op te zetten. In plaats daarvan gebruikte Krol het geld om zijn noodlijdende bedrijven, waaronder een seksshop, uit de brand te helpen. Vervolgens stuurde hij spookfacturen naar het ministerie. Het ministerie twijfelt nog over eventuele juridische stappen tegen Krol. Daarnaast wordt hij waarschijnlijk persoonlijk aansprakelijk gesteld voor de schade, omdat hij en zijn bejaarde vader de enigen in het bestuur van de stichting waren. Later kwamen er ook bestuurders zonder familiebanden bij, maar die zeggen nooit iets geweten te hebben over het subsidiemisbruik. 
</article>
</content>
