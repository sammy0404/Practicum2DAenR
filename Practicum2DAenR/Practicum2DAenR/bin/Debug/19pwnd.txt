<?xml version="1.0"?>
<content>
<site>PWNED</site>
<article>
Hun stoere bijnaam luidt 'Ontembare Leeuwen', maar Kroatië kreeg de voetballers van Kameroen woensdagavond (plaatselijke tijd) redelijk eenvoudig op de knieën. De ploeg uit Oost-Europa won op het WK in de benauwde Arena Amazonia van Manaus met 4-0 en behield daarmee alle kansen op het bereiken van de achtste finales. De Afrikanen mogen na twee nederlagen naar huis.Ivica Olic scoorde al na 11 minuten voor Kroatië. Kort voor rust kreeg Alexandre Song van Kameroen de rode kaart, waardoor de ploeg van bondscoach Volker Finke in de tweede helft met tien man een verloren strijd voerde. Ivan Perisic zorgde al snel voor de 2-0, waarna de Kroatische vedette Mario Mandzukic nog twee keer doel trof en de eindstand op 4-0 bepaalde.De Kroaten toonden zich vanaf het eerste fluitsignaal feller. Hoewel het even duurde voordat er kansen kwamen, was de eerste de beste wel meteen raak. Ivan Perisic legde in de 11e minuut de bal panklaar voor Ivica Olic, die feilloos intikte. Met 34 jaar en 277 dagen passeerde hij zijn bondscoach Niko Kovac als oudste international die voor Kroatië een doelpunt maakt.De leeuwen uit Kameroen brulden al nauwelijks en met tien man kwam er bijna geen geluid meer uit. In de tweede helft voltrok zich een waar drama, kort na rust ingezet door Perisic. Hij onderschepte de bal op het middenveld, begon aan een rush over de linkerflank en schoot bekwaam langs doelman Charles Itandje de 2-0 erin.Mandzukic miste vrijwel direct na die goal de kans op de derde treffer, maar het kwam alsnog goed voor de speler van Bayern München. Eerst kopte hij in de 61e minuut de bal uit een corner van Pranjic keihard in het net. In de 73e minuut rolde een houdbaar schot van Eduardo via Itandje voor de voet van Mandzukic, die met zijn tweede treffer Kameroen een pijnlijke en roemloze aftocht bezorgde. (ANP)
</article>
</content>
