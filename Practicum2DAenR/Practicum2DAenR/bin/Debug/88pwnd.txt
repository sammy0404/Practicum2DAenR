<?xml version="1.0"?>
<content>
<site>PWNED</site>
<article>
Ook in zijn tweede wedstrijd op de wereldtitelstrijd heeft Brazilië zich dinsdag nog niet als de aanstaande wereldkampioen kunnen presenteren. In Fortaleza speelde het gastland gelijk tegen het verrassend sterke Mexico, 0-0.Beide landen staan nu op 4 punten en de Brazilianen zijn nog niet verzekerd van de volgende ronde, laat staan van de eerste plaats in de groep.Na Kroatië trad ook Mexico de gedoodverfde favoriet onbevangen en vooral onbevreesd tegemoet. Dat leidde vooral in de openingsfase tot een wisselend spelbeeld met een reeks van stevige overtredingen. Brazilië slaagde er evenals in het openingsduel maar nauwelijks in de wedstrijd naar zijn hand te zetten.Met Ramires voor de wat aangeslagen Hulk was het combinatiespel van de Brazilianen opnieuw niet indrukwekkend. Mede daardoor kon Mexico, dat eerder Kameroen versloeg (1-0), enkele malen gevaarlijk worden. Er was een mooi schot van Héctor Herrera, dat net over ging. José Vazquez schoot vervolgens net naast het doel van Júlio César.Voor de formatie van bondscoach Luiz Felipe Scolari was Neymar de eerste die voor dreiging zorgde. De man die twee keer scoorde tegen Kroatië stuitte met zijn kopbal echter op doelman Guillermo Ochoa. Bij een schot van Oscar en een inzet van Fred stond de Mexicaanse doelman eveneens op de juiste plek.Mexico, met in Nederland bekende spelers als Hector Moreno (oud-AZ) en 'Maza' Rodriguez (ex-PSV), trok na de hervatting het initiatief naar zich toe. Brazilië werd voor eigen publiek teruggedrongen. Tot echt uitgespeelde mogelijkheden leidde het Midden-Amerikaanse offensief nu ook weer niet. De dreiging kwam vooral door schoten uit de tweede lijn, waardoor de geroutineerde doelman Julio César zich niet liet verrassen.Met Bernard (voor Ramires) en Jô (voor Fred) kwam Brazilië naarmate het duel vorderde toch wat meer in het ritme. Na een fraaie voorzet van Bernard leek Neymar te scoren, maar opnieuw greep Ochoa in het Mexicaanse doel voortreffelijk in. Neymar probeerde het ook nog eens met een vrije trap van heel ver, maar die poging bleek zinloos.In de slotfase was verdediger Thiago Silva nog dicht bij de verlossende treffer voor Brazilië, maar opnieuw redde Ochoa. (ANP) 

</article>
</content>
